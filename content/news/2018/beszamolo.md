Eseménydús, tartalmas októbere volt a Szent István utódai hagyományőrző csapatnak. Sokat játszottunk, nevettünk és tanultunk együtt.

## Október 1. - Bekecs

Első tevékenységünk október 1-jén volt. A székelyek szent hegyén, a **Bekecsen** volt a csapat néhány tagja, ahol az I. világháború egyik sorsdöntő csatájára emlékeztünk.

## Október 6. - Aradi vértanúk

Az **aradi vértanúkra** minden évben emlékezünk valamilyen formában. Idén műsorral, versekkel, dalokkal készültünk. A szentistváni református templomban tartottuk a megemlékezést, majd a kultúrotthon előtt koszorút helyeztünk el a Sándor János által faragott tizenhárom kopjafánál.

Meggyőződéssel mondtuk együtt Palágyi Lajos versének sorait:

> „Az igét, melyért éltet áldozának, / Szívébe írták az egész hazának, / Utódtól fogja hű utód tanulni, / Hogyan kell élni, s hogy lehet meghalni."

## Október 23. - 1956-os forradalom

Szomorú, de fontos eseménye a magyar történelemnek **1956. október 23.** A forradalom eseményeit éltük át abban a történelmi játékban, melyet a szabadban szerveztünk meg.

A gyerekek csapatokban, dalolva járták végig a játék állomásait:
- Megkeresve a fűbe elrejtett ollót, kivágták a zászlójukból a kommunista címert
- A Sztálin szobor ledöntésének történetét hallgatták meg és adták tovább
- Az „Adj, király katonát!" játékkal elfoglalták a Rádiót
- Molotov-koktélt imitáló palackkal célozták a tankot
- Emlékező mondatot fogalmaztak Nagy Imre miniszterelnök tiszteletére

## Október 27. - Gegesi Almafesztivál

Következő tevékenységünket **Gegesben** tartottuk az Almafesztiválon. A csapat nyolcadikos diákjai néptánccal örvendeztették meg a gegesieket, majd állomásos játékot vezettek le a kisgyerekek számára a híres gegesi almafajtákról.

## November - Márton-nap

Novemberi első tevékenységünk Márton-napjához kapcsolódott. A Márton-nap eredetét, a hozzá kapcsolódó szokásokat kutattuk játékos feladatokkal:
- Egymás kezét végig fogva adták fel egyik társukra a kabátot
- Gyűjtötték össze a fűbe elrejtett libákat
- Megfejtették a rovásírással írt libás éneket
- Válogatták ki a búza közül a kukoricaszemeket

Lelkesen, kíváncsian készülünk a következő tevékenységekre is, hogy játszva, nevetve, dalolva tanulhassunk magyarságunkról, értékeinkről.

---

*Bereczki Erzsébet*