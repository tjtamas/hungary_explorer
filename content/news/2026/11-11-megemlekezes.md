# 11-11-11-11 - Megemlékezés a hős katonákról

Felsőszeliben is csatlakoztak a felhíváshoz a fiatal felfedezők, s **november 11-én 11 óra 11 perckor** a helyi temetőben megemlékeztek az I. világháborúban elesett hősökről.

A felsőszeli Széchenyi István Alapiskola és Óvoda mellett működő **Bercsényi Miklós Hagyományőrző Csapat** tagjai a hagyományokhoz híven piros pipacsból készült koszorút helyeztek el a kereszten.

Rövid történeti összefoglaló után **Soják Emese** felolvasta Vágány József: *A magyar hősök emlékünnepén* c. versét.

A mécsesek meggyújtása után elénekelték a *„Mondták már rég nekem..."* kezdetű dalt, majd a megemlékezést **Bodonyi András: Felvidéki induló** c. énekével zárták.

---

Tisztelettel adóztak azokért a hősökért, akik életükkel fizettek, hogy a későbbi generációknak, így nekünk is, jobb legyen a sorsunk.

**A béke törékeny jószág, vigyázni kell rá, és sok jócselekedettel erősíteni, hogy megmaradjon nekünk.**

*Mészáros Magdolna*
```

---
