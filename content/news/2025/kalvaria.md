# Magyar Kálvárián járt csapatunk

A felsőszeli Széchenyi István Alapiskola és Óvoda mellett működő **Bercsényi Miklós Hagyományőrző Csapat** tagjai az idén is részt vettek Sárospatakon a Magyarország Felfedezői Szövetség vezetőképző táborának programjain.

Noha az ifjúsági szervezet a történelmi hagyományok megismerésével a hazaszeretet elmélyítésére törekszik, s ezen belül is főleg a Rákóczi-féle szabadságharc és az 1848/49-es forradalom és szabadságharc eseményeire helyezi a hangsúlyt, ki kell emelnünk, hogy az idei tábor abban volt különleges, hogy **megvalósulhatott az emléktúra Sátoraljaújhelyen a Magyar Kálváriára**.

## A zarándoklat

A csapatok vonattal utaztak Sátoraljaújhelyre, majd a vasútállomástól felgyalogoltak a Szár-hegyre. A meleg idő és a kaptató felfelé igazi zarándoklatnak hatott.

Az egykori kőfejtőnél rövid pihenő következett, majd felfrissülve folytatták útjukat. A kavicsos sétányon bástyaszerű építmények találhatók, melyeken a trianoni békediktátum által elcsatolt városok nevei olvashatók.

A **14 „stáció"** Jézus szenvedéstörténetével von párhuzamot, hiszen a magyarság sorsa ezzel a tollvonással megpecsételődött, s máig érezzük hatását.

## Az emlékhelyen

A plató tetején **1934-ben** avatták fel a 100. Országzászlót, s akkor fogalmazódott meg a Kálvária gondolata, mely közadakozásból **1936-ban** el is készült. A Szent István kápolna **1938-ban** épült, a centenáriumi Turul emlékművet **2020-ban** avatták fel.

A hegy tetején mesés panoráma tárult a táborozók szeme elé. A vezetők rövid megemlékezés keretében elhelyezték a koszorút, s közösen elénekelték **Bodonyi András Felvidéki indulóját**.

A jelenlevők – erdélyiek, felvidékiek és magyarországiak – mélyen átérezték a hely szellemiségét, s megrendülve énekeltek.

## Gondolatok

A túra során elolvasták a városok neveit, az idézeteket. Az esti pásztortűznél egyöntetű vélemény az volt, hogy **érdemes volt elzarándokolni erre az emlékhelyre**.

> A Magyar Kálvária olyan hely, ahová egyszer mindenkinek el kellene jutnia, hogy jobban megérthesse történelmünket, a sorscsapásokat, s jobban tisztelje szülőföldjét, anyanyelvét.

A felsőszeli csapat tagjai is megrendülve élték meg ezt a tapasztalatot.



**Szerző:** Mészáros Magdolna
