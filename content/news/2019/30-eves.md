Harminc évvel ezelőtt, 1989 szeptemberében néhány lelkes pedagógus kezdeményezésére megalakult a **Magyarország Felfedezői Szövetség**, mely az úttörőmozgalom megújulásaként a fiataloknak egy új szemléleten alapuló gyerekszervezetet hivatott kialakítani.

Az új szerveződés alapgondolata a hagyományok ápolása, a szülőföldhöz való ragaszkodás erősítése volt játékos formában.

> „Őseim országot szereztek, én szülőföldemet teszem hazámmá" – olvashatjuk az 1996-ban Vereckén elmondott fogadalom szövegében.

S ezt az idézetet választották a szövetség vezetői az idei jubileumi találkozó jelmondatául is.

## A találkozó

A hívó szóra az egykori és a mostani felfedezők, alapítótagok, szimpatizánsok összegyűltek **Üllőn** a Kiss Sándor Művelődési Házban. Nagy volt az öröm, mikor befutott az erdélyi csapat és a felsőszeliek.

A délelőtti Pro Patria Kollégium témája az évforduló kapcsán az volt, mit adott nekünk a szövetség, mivel gazdagította a testvércsapatokat Erdélyben, a Felvidéken és a magyarországi településeken.

Először **Mészáros Magdolna** szólt a felsőszeli csapatról, mely a Széchenyi István Alapiskola kereteiben működik immár 15 éve. Az általa vezetett Bercsényi Miklós Hagyományőrző Csapat kezdeteiről, tevékenységéről, a felfedezőutakról, a tábori igricjátékokról számolt be.

Utána az erdélyi felfedezők munkájáról számolt be **Bereczki Erzsébet**, majd **Mátyus Ilona**, a kibédi csapat vezetője emlékezett vissza.

**Morvai Richárd**, a szövetség elnöke körkérdést intézett a jelenlevőkhöz: próbálják röviden összefoglalni, mivel gazdagította életüket a szövetség. Könny gyűlt a szemünkbe, ahogy hallgattuk a régiek és újak őszinte vallomásait.

## Ünnepi ülés

Az ebéd után következett az ünnepi ülés, a szövetségi zászlókat egyenruhás fiatalok vitték a színpadra. **Baksa Brigitta** ünnepi beszéde után **Révész György** kért szót a Magyar Pedagógiai Társaság képviseletében.

Az ünnepség emlékfa ültetésével folytatódott **Gyömrőn**, a Rákóczi-emlékműnél. A református temetőben felkeresték **Rakó József** sírhelyét, ahol elhelyezték az emlékezés koszorúit.

## Erdélyi beszámoló

Gazdag, szép őszi hetek vannak Erdély felfedezői mögött. Már a nyári sárospataki táborban meghívást kaptunk az évfordulós ünnepségre. Ehhez a Szövetséghez tartozunk mi is, Erdély felfedezői: **Kibéd, Sóvárad, Makfalva, Hármasfalu** csapatai.

Hosszú út várt ránk, a határőrök meg is kérdezték, érdemes-e ekkora utat megtenni egyetlen nap miatt. Érdemes volt, ez számunkra vitathatatlan.

Az évfordulós ünnepség egyszerre volt felemelő és megható. Örömkönnyek hulltak a találkozásnál, sokáig öleltük egymást: felvidékiek, anyaországiak és mi, erdélyiek.

A bánat könnyei a gyömrői református temetőben hulltak, ahol a Szövetség megálmodójának, **Rakó Józsefnek** a sírja fölött álltunk. Mintha a síron túlról is üzenné:

> „Vigyázz a szülőföldre, mert ez az egyetlen kincs, amit az élet adhatott: bölcsőt, anyanyelvet, emberi tartást." (Mécs László)

---

*Mészáros Magdolna és Bereczki Erzsébet*

*Forrás: felvidek.ma*